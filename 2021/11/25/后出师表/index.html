<!DOCTYPE html><html lang="zh-CN"><head><meta http-equiv="content-type" content="text/html; charset=utf-8"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black-translucent" name="apple-mobile-web-app-status-bar-style"><meta content="telephone=no" name="format-detection"><meta name="description" content=""><title>后出师表 | 文字匠</title><link rel="stylesheet" type="text/css" href="/yuda-shi.github.io/css/style.css?v=1.0.0"><link rel="stylesheet" type="text/css" href="//cdn.jsdelivr.net/npm/normalize.css/normalize.min.css"><link rel="stylesheet" type="text/css" href="//cdn.jsdelivr.net/npm/purecss/build/pure-min.min.css"><link rel="stylesheet" type="text/css" href="//cdn.jsdelivr.net/npm/purecss/build/grids-responsive-min.css"><link rel="stylesheet" href="//cdn.jsdelivr.net/npm/font-awesome@4.7.0/css/font-awesome.min.css"><script type="text/javascript" src="//cdn.jsdelivr.net/npm/jquery/dist/jquery.min.js"></script><link rel="icon" mask="" sizes="any" href="/yuda-shi.github.io/favicon.ico"><link rel="Shortcut Icon" type="image/x-icon" href="/yuda-shi.github.io/favicon.ico"><link rel="apple-touch-icon" href="/yuda-shi.github.io/apple-touch-icon.png"><link rel="apple-touch-icon-precomposed" href="/yuda-shi.github.io/apple-touch-icon.png"><script type="text/javascript" src="//cdn.jsdelivr.net/npm/clipboard/dist/clipboard.min.js"></script><script type="text/javascript" src="//cdn.jsdelivr.net/gh/codeseven/toastr/build/toastr.min.js"></script><link rel="stylesheet" href="//cdn.jsdelivr.net/gh/codeseven/toastr/build/toastr.min.css"><meta name="generator" content="Hexo 5.4.0"></head><body><div class="body_container"><div id="header"><div class="site-name"><h1 class="hidden">后出师表</h1><a id="logo" href="/yuda-shi.github.io/.">文字匠</a><p class="description">天行健，君子以自强不息</p></div><div id="nav-menu"><a class="current" href="/yuda-shi.github.io/."><i class="fa fa-home"> 首页</i></a><a href="/yuda-shi.github.io/archives/"><i class="fa fa-archive"> 归档</i></a><a href="/yuda-shi.github.io/about/"><i class="fa fa-user"> 关于</i></a><a href="/yuda-shi.github.io/rss/"><i class="fa fa-rss"> 订阅</i></a></div></div><div class="pure-g" id="layout"><div class="pure-u-1 pure-u-md-3-4"><div class="content_container"><div class="post"><h1 class="post-title">后出师表</h1><div class="post-meta">2021-11-25<span> | </span><span class="category"><a href="/yuda-shi.github.io/categories/%E5%8F%A4%E6%96%87/">古文</a></span></div><div class="post-content"><p>先帝深虑汉、贼不两立，王业不偏安，故托臣以讨贼也。以先帝之明，量臣之才，固知臣伐贼，才弱敌强也。然不伐贼，王业亦亡。惟坐而待亡，孰与伐之？是故托臣而弗疑也。臣受命之日，寝不安席，食不甘味。思惟北征。宜先入南。故五月渡泸，深入不毛，并日而食；臣非不自惜也，顾王业不可得偏安于蜀都，故冒危难，以奉先帝之遗意也，而议者谓为非计。今贼适疲于西，又务于东，兵法乘劳，此进趋之时也。谨陈其事如左：                </p>
<p>高帝明并日月，谋臣渊深，然涉险被创，危然后安。今陛下未及高帝，谋臣不如良、平，而欲以长策取胜，坐定天下，此臣之未解一也。                </p>
<p>刘繇、王朗各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。                </p>
<p>曹操智计，殊绝于人，其用兵也，仿佛孙、吴，然困于南阳，险于乌巢，危于祁连，逼于黎阳，几败北山，殆死潼关，然后伪定一时耳。况臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服而李服图之，委任夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。                </p>
<p>自臣到汉中，中间期年耳，然丧赵云、阳群、马玉、阎芝、丁立、白寿、刘郃、邓铜等及曲长、屯将七十余人，突将、无前、賨叟、青羌、散骑、武骑一千余人。此皆数十年之内所纠合四方之精锐，非一州之所有；若复数年，则损三分之二也，当何以图敌？此臣之未解五也。                </p>
<p>今民穷兵疲，而事不可息；事不可息，则住与行劳费正等。而不及今图之，欲以一州之地，与贼持久，此臣之未解六也。             </p>
<p>夫难平者，事也。昔先帝败军于楚，当此时，曹操拊手，谓天下以定。然后先帝东连吴越，西取巴蜀，举兵北征，夏侯授首，此操之失计，而汉事将成也。然后吴更违盟，关羽毁败，秭归蹉跌，曹丕称帝。凡事如是，难可逆见。臣鞠躬尽瘁，死而后已。至于成败利钝，非臣之明所能逆睹也。</p>
</div><div class="tags"><a href="/yuda-shi.github.io/tags/%E8%BD%AC%E8%BD%BD/"><i class="fa fa-tag"></i>转载</a></div><div class="post-nav"><a class="next" href="/yuda-shi.github.io/2021/11/25/%E5%87%BA%E5%B8%88%E8%A1%A8/">出师表</a></div></div></div></div><div class="pure-u-1-4 hidden_mid_and_down"><div id="sidebar"><div class="widget"><form class="search-form" action="//www.google.com/search" method="get" accept-charset="utf-8" target="_blank"><input type="text" name="q" maxlength="20" placeholder="Search"/><input type="hidden" name="sitesearch" value="https://wenzijiang.com"/></form></div><div class="widget"><div class="widget-title"><i class="fa fa-folder-o"> 分类</i></div><ul class="category-list"><li class="category-list-item"><a class="category-list-link" href="/yuda-shi.github.io/categories/%E5%8F%A4%E6%96%87/">古文</a></li></ul></div><div class="widget"><div class="widget-title"><i class="fa fa-star-o"> 标签</i></div><div class="tagcloud"><a href="/yuda-shi.github.io/tags/%E8%BD%AC%E8%BD%BD/" style="font-size: 15px;">转载</a></div></div><div class="widget"><div class="widget-title"><i class="fa fa-file-o"> 最近文章</i></div><ul class="post-list"><li class="post-list-item"><a class="post-list-link" href="/yuda-shi.github.io/2021/11/25/%E5%90%8E%E5%87%BA%E5%B8%88%E8%A1%A8/">后出师表</a></li><li class="post-list-item"><a class="post-list-link" href="/yuda-shi.github.io/2021/11/25/%E5%87%BA%E5%B8%88%E8%A1%A8/">出师表</a></li><li class="post-list-item"><a class="post-list-link" href="/yuda-shi.github.io/2021/11/23/%E8%9C%80%E9%81%93%E9%9A%BE/">蜀道难</a></li></ul></div><div class="widget"><div class="widget-title"><i class="fa fa-external-link"> 友情链接</i></div><ul></ul><a href="https://ning.im/" title="Ning Zhang" target="_blank">Ning Zhang</a><ul></ul><a href="https://pingfanpai.com/" title="平凡派" target="_blank">平凡派</a></div></div></div><div class="pure-u-1 pure-u-md-3-4"><div id="footer">Copyright © 2021 <a href="/yuda-shi.github.io/." rel="nofollow">文字匠.</a> Powered by<a rel="nofollow" target="_blank" href="https://hexo.io"> Hexo.</a><a rel="nofollow" target="_blank" href="https://github.com/tufu9441/maupassant-hexo"> Theme</a> by<a rel="nofollow" target="_blank" href="https://github.com/pagecho"> Cho.</a></div></div></div><a class="show" id="rocket" href="#top"></a><script type="text/javascript" src="/yuda-shi.github.io/js/totop.js?v=1.0.0" async></script><script type="text/javascript" src="//cdn.jsdelivr.net/gh/fancyapps/fancybox/dist/jquery.fancybox.min.js" async></script><script type="text/javascript" src="/yuda-shi.github.io/js/fancybox.js?v=1.0.0" async></script><link rel="stylesheet" type="text/css" href="//cdn.jsdelivr.net/gh/fancyapps/fancybox/dist/jquery.fancybox.min.css"><script type="text/javascript" src="/js/copycode.js" successtext="复制成功!"></script><link rel="stylesheet" type="text/css" href="/css/copycode.css"><script type="text/javascript" src="/yuda-shi.github.io/js/codeblock-resizer.js?v=1.0.0"></script><script type="text/javascript" src="/yuda-shi.github.io/js/smartresize.js?v=1.0.0"></script></div></body></html>